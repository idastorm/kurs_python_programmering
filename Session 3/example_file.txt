Fackelfester i forntidshallar.
Det spillda vinet ångar.
Ur det slocknade skenet glimmar
kungars pannband.
Flackande skuggor slickar
unga lemmar i klirrande rassel:
dans i smycken; dans i vapen.
Druckna skymningar faller och faller,
brinner, tätnar,
sväller och slukar,
kramar glimmet, dränker minnet,
borrar:
hetare, blindare, tätare,
bort i törstiga mörker en glödrubin.